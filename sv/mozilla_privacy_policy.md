# Mozillas sekretesspolicy

25 maj, 2018
{: datetime="2018-05-25" }

Din integritet är en viktig faktor som Mozilla (alltså vi) tar hänsyn till i utvecklingen av alla våra produkter och tjänster. Vi strävar efter att vara tydliga och öppna. Mozillas sekretesspolicy förklarar hur vi får information om dig och vad vi gör med informationen när vi har fått den. Du kan också läsa våra meddelanden om produktsekretess samt vanliga frågor för att få veta mer om våra olika produkter och tjänster. 

## Vad betyder "personlig information"?

För oss betyder "personlig information" information som identifierar dig, såsom ditt namn och din e-postadress.

All information som faller utanför den definitionen betraktas som "icke-personlig information".

Om vi lagrar din personliga information tillsammans med information som är icke-personlig, betraktar vi den kombinationen som personlig information. Om vi avlägsnar all personlig information från en uppsättning data, är det som kvarstår icke-personlig information.

## Hur får vi reda på information om dig?

Vi får reda på information om dig när:

* du ger den till oss direkt (t.ex. när du väljer att skicka in en kraschrapport);
* vi samlar in den automatiskt genom våra produkter och tjänster (t.ex. när din Firefox-webbläsare kontrollerar om den är uppdaterad);
* någon annan ger oss information om dig (t.ex. när Thunderbird samarbetar med dina e-postleverantörer för att konfigurera ditt konto); eller
* när vi försöker förstå dig bättre utifrån de uppgifter du har lämnat till oss (t.ex. när vi använder din IP-adress för att anpassa språket för vissa av våra tjänster).

## Vad gör vi med din information när vi har fått den?

När du ger oss information, använder vi den på det sätt som du har gett oss tillstånd att göra. Generellt sett använder vi din information för att hjälpa oss tillhandahålla och förbättra produkter och tjänster åt dig.

För användare inom EU, EES och Schweiz: se mer information [här](https://support.mozilla.org/kb/information-eu-eea-and-swiss-users).

## När delar vi din information med andra?

* När vi har begärt och fått tillstånd av dig att dela informationen.
* I syfte att behandla eller tillhandahålla produkter och tjänster åt dig, men endast om de enheter som tar emot din information är avtalsenligt skyldiga att hantera data på sätt som godkänns av Mozilla.
* När vi uppfyller vårt [uppdrag att vara öppna](https://www.mozilla.org/about/manifesto/). Ibland lämnar vi ut information för att göra våra produkter bättre och främja öppenhet på nätet, men i så fall tar vi bort din personliga information och försöker minimera risken för att du blir identifierad.
* När lagen kräver det. Vi följer lagen när vi får frågor om dig från en myndighet eller relaterat till en rättegång. Vi meddelar dig när vi ombeds överlämna din personliga information på detta sätt såvida det inte är förbjudet enligt lag. När vi får den här sortens förfrågningar kommer vi endast att överlämna din personliga information om vi har skälig orsak att tro att detta är nödvändigt enligt lag. Ingenting i denna policy är avsett att begränsa eventuellt rättsskydd eller invändningar du har mot en förfrågan från tredje part om att lämna ut din information.
* När vi anser att det är nödvändigt för att förhindra att du eller någon annan kommer till skada. Vi kommer endast att dela din information på detta sätt om vi har skälig orsak att tro att det är skäligen nödvändigt för att skydda rättigheter, egendom eller säkerhet tillhörande dig, våra andra användare, Mozilla eller allmänheten.
* Om vår organisationsstruktur eller status ändras (om vi går igenom en omstrukturering, förvärvas, eller går i konkurs) kan vi överlämna din information till en efterträdare eller partner.

## Hur förvarar och skyddar vi din personliga information?

Vi strävar efter att skydda din personliga information när vi har fått den. Vi implementerar fysiska, företagsmässiga och tekniska säkerhetsåtgärder. Om vi, trots våra ansträngningar, skulle få kännedom om ett säkerhetsintrång, kommer vi att meddela dig så att du kan vidta lämpliga åtgärder.

Dessutom vill vi inte ha din personliga information längre än nödvändigt, därför sparas den bara tills den har uppfyllt sitt syfte. När den inte längre behövs vidtar vi åtgärder för att förstöra den såvida det inte enligt lag är nödvändigt att fortsätta spara den.

## Vad behöver du veta mer?

Vi är en global organisation och våra datorer finns på flera olika platser runt om i världen. Vi använder även tjänsteleverantörer vars datorer kan finnas i olika länder. Det innebär att din information kan hamna på en av datorerna i ett annat land och det landet kan ha en annan lagstiftad datasäkerhetsnivå än det land där du befinner dig. Genom att ge oss information samtycker du till den här sortens överföring av din information. Oavsett vilket land din information befinner sig i, följer vi gällande lag och vi kommer även att uppfylla de åtaganden vi åtar oss i denna sekretesspolicy.

Om du är under 13 år, vill vi inte ha din personliga information, och du får inte tillhandahålla den till oss. Om du är förälder och tror att ditt barn som är under 13 år har gett oss personlig information, ber vi dig att [kontakta oss](https://www.mozilla.org/privacy/#contact) så att vi kan ta bort ditt barns information.

## Vad händer om vi ändrar denna sekretesspolicy eller något av våra sekretessmeddelanden?

Vi kan behöva ändra denna policy och våra meddelanden.  Uppdateringarna läggs upp på nätet. Om ändringarna är väsentliga, kommer vi att presentera uppdateringen via Mozillas vanliga kanaler för sådana meddelanden, såsom blogginlägg och forum. Din fortsatta användning av produkten eller tjänsten efter datumet för ikraftträdande för sådana ändringar utgör ditt godkännande av sådana ändringar. För enkelhetens skull anger vi datumet för ikraftträdande överst på sidan.
