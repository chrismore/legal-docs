# Mozilla Gizlilik Politikası

15 Nisan 2014
{: datetime="2014-04-15" }

Gizliliğiniz, Mozilla olarak ürünlerimizin ve hizmetlerimizin her birinin geliştirilmesinde dikkate aldığımız önemli bir unsurdur. Şeffaflığa ve dürüstlüğe derinden bir bağlılık göstermekteyiz. Bu Mozilla Gizlilik Politikası'nda genel olarak hakkınızda nasıl bilgi aldığımız ve aldıktan sonra bu bilgileri nasıl değerlendirdiğimiz açıklanmaktadır. Her bir ürünümüz ve hizmetimiz ile ilgili olarak ayrıntılı bilgi edinmek için ayrıca ürün gizlilik bildirimlerimizi ve SSS'leri okuyabilirsiniz. 

## "Kişisel bilgiler" derken neyi kastediyoruz?

Bizim için "kişisel bilgiler", kimliğinizi belirten ad ya da e-posta adresi gibi bilgiler anlamına gelir.

Bu kapsamın dışında kalan her türlü bilgi "kişisel olmayan bilgidir".

Kişisel bilgilerinizi kişisel olmayan bilgilerle birlikte saklarsak bu bilgilerin tümünü kişisel bilgi olarak kabul ederiz. Bir veri kümesindeki tüm tüm kişisel bilgileri kaldırdığımızda kalan bilgiler "kişisel olmayan bilgi" sayılır.

## Sizinle ilgili bilgileri nasıl öğreniyoruz?

Aşağıdaki durumlarda hakkınızda bilgi edinmiş oluyoruz:

* bilgileri bize doğrudan verdiğinizde (örn. bize çökme raporu gönderdiğinizde)
* bilgileri ürünlerimiz ve hizmetlerimiz aracılığıyla otomatik olarak topladığımızda (örn. Firefox tarayıcınız, güncel olup olmadığını öğrenmek için sunucularımıza bağlandığında);
* bir başkası sizinle ilgili bilgi verdiğinde (örn. Thunderbird, e-posta hesabınızı kurmak için e-posta sağlayıcılarınızla birlikte çalıştığında)
* bize verdiğiniz bilgilere dayalı olarak sizinle ilgili daha fazla bilgi edinmeye çalıştığımızda (örn. bazı hizmetlerimizi sizin dilinizde görüntülemek için IP adresinizi kullandığımızda)

## Elde ettiğimiz bilgilerle ne yapıyoruz?

Bize verdiğiniz bilgileri sizin izin verdiğiniz yöntemler doğrultusunda kullanıyoruz. Bilgilerinizi genel olarak size yönelik ürünlerimizi ve hizmetlerimizi sunmada ve geliştirmede bize yardımcı olması için kullanıyoruz.

## Bilgilerinizi hangi durumlarda başkalarıyla paylaşıyoruz?

* Bilgilerinizi paylaşmak için size danıştığımızda ve izninizi aldığımızda
* Bilgilerinizi alan kuruluşların bu verileri Mozilla'nın onayladığı sözleşme koşullarına uygun şekilde koruması koşuluyla, size sunduğumuz ürünleri ve hizmetleri işlemek veya sağlamak amacıyla
* [Şeffaf olma misyonumuzu](https://www.mozilla.org/about/manifesto/) yerine getirmek amacıyla. Bilgileri bazen ürünlerimizi iyileştirmek ve açık web anlayışını güçlendirmek adına da paylaşıyoruz, ancak böyle bir durumda kişisel bilgilerinizi silerek yeniden tanımlanma riskinizi en aza indirecek şekilde ifşa ediyoruz.
* Yasal olarak gerekli olduğunda. Bir devlet tarafından ya da bir davayla ilgili olarak size ilişkin bir talep aldığımızda yasalara uyarız. Yasal olarak bir yasak getirilmediği müddetçe kişisel bilgilerinizi bu şekilde paylaşmamız gerektiği takdirde sizi bilgilendiririz. Bu tür talepler aldığımızda, kişisel bilgilerinizi sadece yasaların bunu gerçekten gerektirdiği kanısına vardığımız takdirde paylaşırız. Bu politikada belirtilen hiçbir husus, bilgilerinizi ifşa etme talebinde bulunan üçüncü bir tarafa yönelik yasal savunma ya da itirazda bulunma haklarınıza kısıtlama getirme maksadı taşımaz. 
* Size veya bir başkasına zarar gelmesini önlemek için bilgilerinizi paylaşmamız gerektiğini düşündüğümüzde. Sadece haklarınızı, mülkiyetinizi ya da güvenliğinizi, diğer kullanıcılarımızı, Mozilla'yı ya da kamuyu korumak için gerçekten makul bir şekilde gerektiği kanısına vardığımız takdirde bilgilerinizi bu şekilde paylaşırız.
* Kurumsal yapımız ya da statümüz değiştiği takdirde (yeniden yapılandırma sürecinden geçersek, satın alınırsak ya da iflas edersek) bilgilerinizi yerimize geçen kuruluşa ya da iştirake aktarabiliriz.

## Kişisel bilgilerinizi nasıl saklıyoruz ve koruyoruz?

Kişisel bilgilerinizi aldığımız andan itibaren bilgilerinizi koruma konusunda büyük bir bağlılık gösteriyoruz. Fiziksel, kurumsal ve teknik güvenlik önlemleri uyguluyoruz. Çabalarımıza rağmen bir güvenlik ihlali olduğunu tespit edersek, koruyucu adımları atabilmeniz için sizi bilgilendiriyoruz.

Ayrıca kişisel bilgilerinizi ihtiyaç duyduğumuzdan daha uzun süre tutmak istemiyoruz, bilgileri yalnızca toplama amacımız doğrultusunda yeterli olacak süre boyunca tutuyoruz. Bilgilerinize ihtiyacımız kalmadığında, yasal olarak bilgileri daha uzun bir süre boyunca tutmamız gerekmiyorsa bilgileri imha etmeye yönelik gerekli adımları atıyoruz.

## Başka neleri bilmeniz gerekiyor?

Küresel bir kuruluşuz ve bilgisayarlarımız dünya çapında birkaç farklı yerde bulunuyor. Ayrıca bilgisayarları çeşitli ülkelerde yer alan hizmet sağlayıcılarından da yararlanıyoruz. Bu, bilgilerinizin başka bir ülkede bulunan söz konusu bilgisayarlardan birine ulaşması ve bu ülkenin, sizin ülkenize göre farklı düzeyde veri koruma düzenlemelerine sahip olabileceği anlamına geliyor. Bize bilgilerinizi vererek, bilgilerinizin bu şekilde aktarılması konusunda da izin veriyorsunuz. Bilgilerinizin hangi ülkede olduğuna bağlı olmaksızın yürürlükteki kanunlara uymakta ve bu gizlilik politikasında verdiğimiz taahhütleri de yerine getiriyoruz.

13 yaşından küçükseniz kişisel bilgilerinizi talep etmiyoruz ve siz de bilgilerinizi paylaşmamalısınız. Ebeveynseniz ve 13 yaşından küçük çocuğunuzun kişisel bilgilerini bizimle paylaştığını düşünüyorsanız çocuğunuzun bilgilerini sildirmek için lütfen bizimle [iletişime geçin](https://www.mozilla.org/privacy/#contact).

## Bu gizlilik politikasında ya da gizlilik bildirimlerimizden herhangi birinde değişiklik yaparsak ne olur?

Bu politikayı ve bildirimlerimizi değiştirmemiz gerekebilir. Bu durumda güncellemeler çevrimiçi olarak yayımlanır. Değişikliklerin önem arz etmesi durumunda güncellemeyi, blog yazıları ve forumlar gibi duyurular için kullanılan genel Mozilla kanalları üzerinden duyururuz. Söz konusu değişikliklerin yürürlüğe girdiği tarihten sonra ürünleri ya da hizmetleri kullanmaya devam etmeniz, değişiklikleri kabul etmeniz anlamına gelir. İnceleme sürecinizi daha kolay bir hale getirmek için sayfanın başına yürürlüğe girme tarihini ekleriz.
