# „Mozilla“ privatumo nuostatos

2014 m\. balandžio 15 d\.
{: datetime="2014-04-15" }

Jūsų privatumas yra svarbus veiksnys, į kurį „Mozilla“ (mes) atsižvelgiame kurdami savo produktus ir paslaugas. Siekiame skaidrumo ir atvirumo. „Mozilla“ privatumo nuostatos bendrai paaiškina, kaip gauname informaciją apie jus ir ką su ja darome. Taip pat galite perskaityti mūsų produktų privatumo pranešimus ir DUK, kad gautumėte išsamesnės informacijos apie kiekvieną iš mūsų produktų ir paslaugų. 

## Ką vadiname „asmenine informacija“?

Mums „asmeninė informacija“ reiškia jus identifikuojančią informaciją, pvz., jūsų vardas ar el. pašto adresas.

Visa informacija, kuri nepatenka į šią kategoriją, laikoma „neasmenine informacija“.

Jei jūsų asmeninę informaciją saugome su neasmenine informacija, tokį derinį laikysime asmenine informacija. Jei iš duomenų rinkinio pašalinsime visą asmeninę informaciją, tada likusi dalis bus laikoma neasmenine informacija.

## Kaip gauname apie jus informacijos?

Apie jus informacijos gauname, kai:

* jūs tiesiogiai ją mums pateikiate (pvz., kai pasirenkate mums siųsti gedimų ataskaitas);
* renkame ją automatiškai per mūsų produktus ir paslaugas (pvz., kai jūsų „Firefox“ naršyklė pas mus patikrina, ar ji atnaujinta);
* kai kas nors kitas mums pateikia informacijos apie jus (pvz., kai „Thunderbird“ bendradarbiauja su jūsų el. pašto teikėjais, kad nustatytų jūsų paskyrą); arba
* kai stengiamės ir sužinome apie jus daugiau, remdamiesi jūsų mums pateikta informacija (pvz., kai savo IP adresą naudojate kai kurių iš savo paslaugų kalbai tinkinti).

## Ką darome su jūsų informacija ją turėdami?

Kai mums suteikiate informaciją, ją naudosime tik tokiu būdu, kokiu turime teisę naudoti. Paprastai jūsų informaciją naudojame norėdami padėti jums teikti ir tobulinti mūsų produktus bei paslaugas.

## Kada jūsų informacija dalijamės su kitais?

* Kai paprašome jūsų leidimo pasidalyti ir jį gauname.
* Produktams ir paslaugoms apdoroti arba jums teikti, tačiau tik tada, jei jūsų informaciją gaunantys subjektai yra pagal sutartis įsipareigoję duomenis tvarkyti „Mozilla“ patvirtintu būdu.
* Kai vykdome savo [misiją būti atviriems](https://www.mozilla.org/about/manifesto/). Kartais atskleidžiame informaciją norėdami pagerinti savo produktus ir skatinti atvirą žiniatinklį, tačiau tokiu atveju pašalinsime jūsų asmeninę informaciją ir stengsimės ją atskleisti tokiu būdu, kuris sumažintų jūsų tapatybės nustatymo pavojų.
* Kai to reikalauja įstatymai. Vykdysime įstatymus, jei gausime užklausų apie jus iš valdžios arba teisinių institucijų. Jums pranešime, kai gausime prašymą pateikti jūsų asmeninę informaciją, išskyrus atvejus, kai tai padaryti mums draudžia įstatymai. Gavę tokio pobūdžio prašymų, jūsų asmeninę informaciją paskelbsime tik būdami visiškai įsitikinę, kad to reikalauja įstatymai. Niekas šiose nuostatose neapriboja jokių teisinių gynybos priemonių ar prieštaravimų, kuriuos galite turėti dėl trečiosios šalies prašymo atskleisti jūsų informaciją.
* Kai manome, jog tai būtina norint išvengti žalos jums ar kam nors kitam. Informacija tokiu atveju pasidalysime tik būdami visiškai įsitikinę, jog tai pagrįstai reikalinga norint apsaugoti jūsų, kitų vartotojų, „Mozilla“ ar visuomenės teises, nuosavybę ar saugumą.
* Pasikeitus mūsų organizacijos struktūrai ar statusui (vykdant reorganizaciją, pasikeitus savininkui ar bankrutavus), jūsų informaciją galime perduoti įpėdiniui ar filialui.

## Kaip saugome ir apsaugome jūsų asmeninę informaciją?

Gavę asmeninės informacijos siekiame ją saugoti. Įgyvendiname fizines, verslo ir technines saugos priemones. Jei, nepaisant mūsų pastangų, sužinosime apie saugos pažeidimą, jums apie tai pranešime, kad galėtumėte imtis atitinkamų apsaugos veiksmų.

Taip pat jūsų informacijos nenorime laikyti ilgiau, nei reikia, taigi laikome ją tol, kol ji mums reikalinga. Kai mums jos nebereikės, imsimės veiksmų, kad ją sunaikintume, išskyrus atvejus, kai pagal įstatymus privalome ją laikyti ilgiau.

## Ką dar turėtumėte žinoti?

Esame pasaulinė organizacija ir mūsų kompiuteriai yra keliose skirtingose pasaulio vietose. Be to, naudojamės paslaugų teikėjais, kurių kompiuteriai taip pat gali būti skirtingose šalyse. Tai reiškia, kad jūsų informacija gali atsidurti viename iš šių kompiuterių kitoje šalyje ir toje šalyje gali būti kitokio lygio duomenų apsaugos nuostatos, nei jūsų. Pateikdami mums informaciją sutinkate su tokiu jūsų informacijos perdavimu. Nesvarbu, kurioje šalyje yra jūsų informacija, laikomės taikomų įstatymų ir įsipareigojimų, pateiktų šiose privatumo nuostatose.

Jei jums dar nėra 13 metų, mums jūsų asmeninė informacija nereikalinga ir neturite mums jos pateikti. Jei esate tėvas / motina ir manote, kad jūsų vaikas iki 13 metų mums pateikė asmeninės informacijos, [susisiekite su mumis](https://www.mozilla.org/privacy/#contact), kad jūsų vaiko informacija būtų pašalinta.

## Kas bus mums pakeitus šias privatumo nuostatas ar bet kurį iš savo privatumo pranešimų?

Mums gali reikėti pakeisti šias nuostatas ir savo pranešimus.  Šie atnaujinimai bus paskelbti internete. Jei pakeitimai yra reikšmingi, apie atnaujinimą pranešime įprastais „Mozilla“ kanalais, pvz., interneto dienoraščiuose ir forumuose. Jei įsigaliojus tokiems pakeitimams jūs ir toliau naudositės produktu ar paslauga, tai reikš jūsų sutikimą su šiais pakeitimais. Kad jums būtų patogiau peržiūrėti, įsigaliojimo datą paskelbsime puslapio viršuje.
