# Pravilnik o zasebnosti družbe Mozilla

25. 5. 2018
{: datetime="2018-05-25" }

Vaša zasebnost je pomemben dejavnik, ki ga družba Mozilla (to smo mi) upošteva pri razvoju vsakega od izdelkov in storitev. Zavezani smo transparentnosti in odprtosti. Ta Pravilnik o zasebnosti družbe Mozilla na splošno opisuje, kako prejemamo podatke o vas ter kako z njimi ravnamo, ko jih imamo. Za več podrobnosti glede vsakega od naših izdelkov in storitev si lahko preberete tudi naša obvestila o zasebnosti za izdelke ter pogosto postavljena vprašanja.

## Kaj mislimo z izrazom "osebni podatki"?

Za nas so "osebni podatki" informacije, ki vas identificirajo, kot sta vaše ime ali e-poštni naslov.

Vse druge informacije, ki ne sodijo sem, so "neosebni podatki".

Če vaše osebne podatke shranimo skupaj z neosebnimi podatki, bomo to kombinacijo obravnavali kot osebne podatke. Če iz skupine podatkov odstranimo vse osebne podatke, so preostali podatki neosebni.

## Kako pridemo do podatkov o vas?

Podatke o vas dobimo, kadar:

* nam jih vi posredujete neposredno (npr. kadar izberete, da nam boste poslali poročila o sesutjih);
* jih samodejno zberemo preko naših izdelkov in storitev (npr. kadar vaš brskalnik Firefox pri nas preveri, ali je posodobljen);
* nam jih poda nekdo drug (npr. kadar Thunderbird sodeluje s ponudniki vaše e-pošte pri nastavitvi vašega računa);
* poskusimo razumeti več o vas na osnovi podatkov, ki ste nam jih dali (npr. kadar uporabimo vaš naslov IP za prilagoditev jezika nekaterih naših storitev).

## Kaj počnemo z vašimi podatki, ko jih imamo?

Ko nam daste podatke, jih bomo uporabili na načine, za katere ste nam dali dovoljenje. Na splošno uporabljamo vaše podatke za to, da nam pomagajo priskrbeti izdelke in storitve za vas ter jih izboljšati.

Za uporabnike v EU, EGP in Švici: glejte [tu](https://support.mozilla.org/kb/information-eu-eea-and-swiss-users) za več informacij.

## Kdaj vaše podatke delimo z drugimi?

* Kadar smo vas zaprosili za in prejeli dovoljenje za njihovo deljenje.
* Za obdelavo ali zagotavljanje izdelkov ali storitev vam, vendar samo v primeru, da so entitete, ki bi prejele vaše podatke, s pogodbo zavezane, da podatke obravnavajo na načine, ki jih odobri družba Mozilla.
* Kadar izpolnjujemo našo [misijo odprtosti](https://www.mozilla.org/about/manifesto/). Včasih objavimo podatke z namenom, da izboljšamo svoje izdelke in spodbujamo odprt splet, vendar, ko to storimo, odstranimo vaše osebne podatke ter jih poskusimo razkriti na način, ki kar najbolj zmanjša tveganje, da bi vas ponovno identificirali.
* Kadar je to zakonsko zahtevano. Kadar prejmemo zahtevke o vas od vlade ali v povezavi s tožbami, ravnamo skladno z zakonom. Kadar smo pozvani, da na tak način predamo vaše osebne podatke, vas bomo o tem obvestili, razen če nam to prepoveduje zakon. Kadar prejmemo takšne zahtevke, bomo vaše osebne podatke predali samo, če bomo v dobri veri, da zakon od nas to zahteva. Nič v tem pravilniku ni namenjeno temu, da bi omejevalo kakršnokoli zakonito obrambo ali pomisleke, ki jih morda imate glede zahtev tretje stranke za razkritje vaših podatkov.
* Kadar verjamemo, da je to potrebno za preprečevanje škode, ki bi nastala vam ali komu drugemu. Vaše podatke bomo na ta način delili samo v dobri veri, da je razumno potrebno zaščititi pravice, lastnino ali varnost vas, naših drugih uporabnikov, družbe Mozilla ali javnosti.
* Če pride do sprememb naše organizacijske strukture ali statusa (če se preoblikujemo, nas nekdo kupi ali gremo v stečaj), lahko vaše podatke predamo svojemu nasledniku ali podružnici.

## Kako shranjujemo in varujemo vaše osebne podatke?

Zavezani smo varovanju vaših osebnih podatkov, ko jih enkrat imamo. Uporabljamo fizične, poslovne in tehnične varnostne ukrepe. Če bi izvedeli, da je kljub našim naporom prišlo do vdora v sistem, vas bomo obvestili, da boste lahko izvedli ustrezne zaščitne korake.

Prav tako ne želimo imeti vaših osebnih podatkov dlje, kot jih potrebujemo, zato jih shranjujemo samo tako dolgo, da naredimo tisto, za kar smo jih zbrali. Ko jih ne potrebujemo več, opravimo korake za njihovo uničenje, razen če zakon zahteva, da jih shranimo za daljši čas.

## Kaj drugega morate še vedeti?

Smo globalna organizacija in naši računalniki se nahajajo na različnih koncih sveta. Uporabljamo tudi ponudnike, katerih računalniki so morda prav tako v različnih državah. To pomeni, da bodo vaši podatki lahko končali na enem od teh računalnikov v drugi državi, in ta država ima morda drugačno stopnjo predpisov o zaščiti podatkov od tiste v vaši državi. S tem, da nam daste podatke, se strinjate s to vrsto prenosa vaših podatkov. Ne glede na to, v kateri državi so vaši podatki, upoštevamo zadevne zakone in se bomo tudi držali obljub, ki smo jih dali v tem pravilniku o zasebnosti.

Če ste mlajši od 13 let, nočemo vaših osebnih podatkov in nam jih ne smete zaupati. Če ste starš in verjamete, da nam je vaš otrok, ki je mlajši od 13 let, dal osebne podatke, vas prosimo, da za odstranitev podatkov vašega otroka [stopite v stik z nami](https://www.mozilla.org/privacy/#contact).

## Kaj pa, če spremenimo ta pravilnik o zasebnosti ali katerokoli od naših obvestil o zasebnosti?

Ta pravilnik in svoja obvestila bomo morda morali spremeniti. Posodobitve bodo objavljene na spletu. V primeru znatnejših sprememb bomo posodobitev naznanili preko običajnih kanalov za takšne objave družbe Mozilla, kot so spletni dnevniki ali forumi. Vaša nadaljnja uporaba izdelka ali storitve po začetku veljavnosti takšnih sprememb pomeni, da te spremembe sprejemate. Da bi bil pregled za vas priročnejši, bomo datum veljavnosti objavili na vrhu strani.
